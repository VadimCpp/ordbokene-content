# Om ordbøkene
Dette er ein testversjon av ei komande oppgradering av nettsida til standardordbøkene _Bokmålsordboka_ og _Nynorskordboka_. Sida har betre universell utforming enn den første versjonen av [ordbøkene.no](https://ordbokene.no/), og ho inneheld ein del ny funksjonalitet. _Bokmålsordboka_ og _Nynorskordboka_ er to sjølvstendige, einspråklege ordbøker, men i denne testversjonen prøver vi ut datamaskinell kopling mellom ordartiklar i dei to ordbøkene basert på Språkrådets _Administrativ ordliste_ og maskinomsetjingsplattforma Apertium. Det kan vere feil og manglar i den nye løysinga som vi ikkje har oppdaga enno, eller ikkje har hatt tid til å få på plass. 

[Språkrådet](https://www.sprakradet.no/) og [Universitetet i Bergen](https://www.uib.no/) eig _Bokmålsordboka_ og _Nynorskordboka_ i fellesskap. Sidan 2016 har det redaksjonelle arbeidet med standardordbøkene blitt utført ved Universitetet i Bergen, der fleire avdelingar er involverte. [Språksamlingane](https://www.uib.no/ub/spesialsamlingene/160666/om-spr%C3%A5ksamlingane) forvaltar ordbøkene og kjeldegrunnlaget dei byggjer på, ordbokredaktørane er tilsette ved [Institutt for lingvistiske, litterære og estetiske studium](https://www.uib.no/lle), og det datatekniske arbeidet går føre seg ved IT-avdelinga og Språksamlingane. 

Arbeidet med å revidere innhaldet i ordbøkene føregår for fullt, og redaksjonen legg fortløpande ut ordartiklar som er reviderte ved Universitetet i Bergen og og kvalitetssikra av Språkrådet. Dette arbeidet kan du lese meir om på nettsida til [Revisjonsprosjektet](https://www.uib.no/lle/revisjonsprosjektet). Det er Språkrådet som avgjer korleis ord skal skrivast og bøyast på bokmål og nynorsk, og _Bokmålsordboka_ og _Nynorskordboka_ blir løpande oppdaterte i tråd med rettskrivingsvedtak i Språkrådet. Det er dermed her du finn fasiten på kva som er gjeldande og fullstendig rettskriving i bokmål og nynorsk.

Dersom du oppdagar noko som er feil eller mangelfullt, vil vi gjerne ha tilbakemelding om det! Kontakt oss gjerne på e-post: 

1. Spørsmål og tilbakemeldingar med omsyn til ord, bøyingsformer og anna innhald i ordbøkene: [ordbok@uib.no](mailto:ordbok@uib.no)
2. Rapporter tekniske feil og gje tilbakemeldingar på brukargrensesnittet: [ordbok-teknisk@uib.no](mailto:ordbok-teknisk@uib.no)