# Om ordbøkene
Dette er en testversjon av en kommende oppgradering av nettsiden til standardordbøkene _Bokmålsordboka_ og _Nynorskordboka_. Siden har bedre universell utforming enn den første versjonen av [ordbøkene.no](https://ordbokene.no/), og den inneholder en del ny funksjonalitet. _Bokmålsordboka_ og _Nynorskordboka_ er to selvstendige, enspråklege ordbøker, men i denne testversjonen prøver vi ut datamaskinell kobling mellom ordartikler i de to ordbøkene basert på Språkrådets _Administrativ ordliste_ og maskinoversettelsesplattformen Apertium. Det kan være feil og mangler i den nye løsningen som vi ikke har oppdaget ennå, eller ikke har hatt tid til å få på plass. 

_Bokmålsordboka_ og _Nynorskordboka_ eies av [Språkrådet](https://www.sprakradet.no/) og Universitetet i Bergen i fellesskap. Siden 2016 har det redaksjonelle arbeidet med standardordbøkene blitt utført ved Universitetet i Bergen, der flere avdelinger er involvert. [Språksamlingane](https://www.uib.no/ub/spesialsamlingene/160666/om-spr%C3%A5ksamlingane) forvalter ordbøkene og kildegrunnlaget de bygger på, ordbokredaktørene er ansatt ved [Institutt for lingvistiske, litterære og estetiske studier](https://www.uib.no/lle), og det datatekniske arbeidet foregår ved IT-avdelingen og Språksamlingane. 

Arbeidet med å revidere innholdet i ordbøkene pågår for fullt, og redaksjonen legger fortløpende ut ordartikler som er revidert ved Universitetet i Bergen og kvalitetssikret av Språkrådet. Det er Språkrådet som avgjør hvordan ord skal skrives og bøyes på bokmål og nynorsk, og _Bokmålsordboka_ og _Nynorskordboka_ blir løpende oppdatert i tråd med rettskrivingsvedtak i Språkrådet. Det er dermed her du finner fasiten på hva som er gjeldende og fullstendig rettskriving i bokmål og nynorsk.

Dersom du oppdager noe som er feil eller mangelfullt, vil vi gjerne ha tilbakemelding om det! Kontakt oss gjerne på e-post:

1. Spørsmål og tilbakemeldinger angående ord, bøyningsformer og annet innhold i ordbøkene: [ordbok@uib.no](mailto:ordbok@uib.no)
2. Rapporter tekniske feil eller kom med tilbakemeldinger på brukergrensesnittet: [ordbok-teknisk@uib.no](mailto:ordbok-teknisk@uib.no)